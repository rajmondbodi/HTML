A 2021-ben érkező BMW i4-et a német autógyártó a Tesla Model S közvetlen riválisának szánja. Az elmúlt hónapokban már számtalan kémfotót láthattunk a bajorok készülő elektromos kocsijáról, és szinte az összes lényeges technikai adat is kiszivárgott már az i4-ről. Ám a BMW Blognak köszönhetően most már az is tudható, hogy a luxusszedánt legalább három különböző hajtáslánccal vásárolhatjuk majd meg.

Az i4-es ugyanarra a platformra épül, mint a szintén készülőfélben lévő 4-es szériás Gran Coupe, az alapmodell pedig a BMW i435 nevet viseli majd. Ez a kivitel hátsókerék-meghajtással és nagyjából 280 lóerős teljesítménnyel fog érkezni. Arról azonban továbbra sincs információ, hogy az árcéduláján mekkora összeg fog szerepelni. Jól értesült források szerint nagyjából 45 ezer amerikai dollárt (aktuális árfolyamon számolva 13,3 millió forintot) kérnek majd a modellért.

Az i435-ös és az i440-es verziókkal ellentétben, ahol az egyetlen motor csupán a hátsó tengelyt hajtja, az M50-ben két elektromos motor dolgozik, amihez egy xDrive összkerékhajtású rendszert kapcsoltak. Teljesítmény szempontjából elég nagy lesz az ugrás a két kisebb kivitelhez képest, ugyanis az M50 nagyjából 450-460 lóerőt lesz képes leadni. És az M Performance csomag révén a megjelenése is eltér majd némiképp az i435 és i440 verzióktól.

Az elektromos BMW i4-es legkorábban 2021 végén érkezhet (bár ezt még felülírhatja a koronavírus-járvány alakulása), első körben az i440 és az i4 M50 kivitelek lesznek elérhetők. Az i435-ös alapmodell valamivel később érkezik majd a piacra, valószínűleg valamikor 2022 tavaszán.

{https://www.mahzrt.hu/hirek/az-elektromos-bmw-i4-harom-kivitelben-erkezik-2021-ben-547}